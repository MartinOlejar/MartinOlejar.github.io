---
layout: post
title:  "MS: Neskutočný Fourcade získal už štvrté zlato"
date:   2016-03-10
place: Oslo
category: sport
link: http://sport.aktuality.sk/c/206921/ms-neskutocny-fourcade-ziskal-uz-stvrte-zlato/
---
**Štvrtý titul zo štyroch pokusov, spanilá jazda francúzskeho biatlonistu Martina Fourcadea na majstrovstvách sveta v nórskom Osle pokračuje. Líder Svetového pohára získal vo štvrtok zlato aj v individuálnych pretekoch na 20 km.**

Na prebiehajúcom šampionáte v slávnom stredisku Holmenkollen tak triumfoval vo všetkých disciplínach, na ktoré nastúpil - v miešanej štafete, v šprinte, v stíhacích pretekoch i štvrtkových vytrvalostných. Fourcade si víťazstvom zabezpečil aj malý glóbus SP v disciplíne.

Francúz išiel od začiatku bežecky výborne. Prvú ležku zvládol bezchybne a priebežne sa zaradil na čelo poradia. Na stojke však chyboval, pripísal si jednu trestnú minútu a prepadol sa na ôsme miesto.

Ďalšie dve položky ale zvládol a výborným bežeckým výkonom nakoniec prišiel do cieľa na prvom mieste, keď zdolal aj dvojicu stopercentných Rakúšanov Dominika Landertingera (+5,1 s) so Simonom Ederom (+14,4) ako aj domáceho Johannesa Thingnesa Böa, ktorý sa s jednou chybou zaradil na štvrtú priečku (+57,2).

Darilo sa českému reprezentantovi Michalovi Krčmářovi. Vďaka čistej streľbe obsadil piate miesto, čo je jeho najlepší výkon v kariére. Z ďalších pretekárov nedokázal vedúcu päticu už nikto ohroziť.

Šiesty bol Slovinec Jakov Fak, najlepšie z Nemcov skončil Erik Lesser na siedmej priečke a z ruských reprezentantov to bol ôsmy Jevgenij Garaničev.

Fourcade získal deviate individuálne zlato zo svetových šampionátov, celkovo svoju zbierku z MS rozšíril na 19 cenných kovov. Zároveň to bol jeho tretí titul v individuálnych pretekoch.

_"Samozrejme, že tieto preteky boli veľmi ťažké. Siahol som na dno síl, no bolesť bude čoskoro preč a úspech vydrží navždy. Na takúto víťaznú sériu potrebujete aj trochu šťastia, dobrý tím okolo seba a dobre pripravené lyže,"_ povedal pre ZDF.
