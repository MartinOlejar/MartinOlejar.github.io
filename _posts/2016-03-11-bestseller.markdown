---
layout: post
title:  "Ako napísať bestseller pre mladých dospelých"
date:   2016-03-11
place: 
category: culture
link: http://kultura.sme.sk/c/20115129/ako-napisat-bestseller-pre-mladych-dospelych.html
---

**Len dve deti z desiatich dobrovoľne siahnu po knihe. No ak je dobrá, môže mať aj štyristo strán a najmenej tri pokračovania.**

Predvčerom dočítal Carrie od Stephena Kinga a teraz čaká na tretiu časť Labyrintu od Jamesa Dashnera. „Mala by vyjsť o dva dni,“ vysvetľuje Samuel Čenger. Má trinásť rokov a patrí medzi deti, ktoré vášnivo rady čítajú.

Takých nie je veľa, v každej triede sa nájdu dvaja až traja a je takmer pravidlom, že obľubujú sci – fi a fantasy literatúru. Dievčatá si ju občas spestria upírskymi ságami a chlapci encyklopédiami zameranými na techniku.

Deťmi by sme ich vlastne nemali nazývať, majú trinásť a viac rokov a vlastný literárny žáner young adult (mladí dospelí).

Zdá sa, akoby obyčajný, čiže priemerný detský čitateľ vymizol. Ten dnešný buď číta nonstop, alebo sa knihám vyhýba.

_„Chodí k nám jedno dievča, ktoré číta azda jednu knihu denne,“_ hovorí Alexandra Ďuricová, vedúca úseku literatúry pre deti a mládež v Mestskej knižnici na Kapucínskej ulici v Bratislave.

_„Raz si vybrala osem kníh s tým, že ich prinesie asi o týždeň, pretože sa musí občas aj učiť.“_ V systéme vidí, aké knihy štrnásťročná Veronika číta, tituly sa občas opakujú, ak ju na to upozornia, odpovedá, že to nie je problém, rada si ich prečíta znova.

_„Mám dvoch spolužiakov, s ktorými sa môžem rozprávať o všetkých knihách,“_ hovorí Michal Stano. _„Zopár ďalších vie, čo je to kniha a potom sú takí, čo poznajú len jednu knihu a tou je manuál počítačovej hry.“_ Tiež má trinásť a pri posteli súčasne rozčítané tri romány: Podzemie, Kroniku temného dávnoveku I - Brat vlk a Pán prsteňov II - Dve veže.

Číta všetko a všade, ak dostane trest v podobe zákazu kníh, číta aspoň zloženie toaletného papiera na toalete alebo manuál k počítačovej hre.

Na návšteve u tety vytiahol z knižnice Bibliu, rozčítal ju a požičal si ju aj domov. Potom sa mu do rúk dostali dve iné vydania Biblie.

_„Každé malo príbehy podané trochu inak, ale základ bol rovnaký,“ hovorí. „Dej ma zaujal, páčilo sa mi, že nebol chronologický a aj to, že keď niekto zomrel, vždy ho nahradil niekto iný. Občas boli použité aj nadprirodzené javy,“_ hovorí vecne.

Kedysi to boli verneovky, dnes podľa špeciálnej pedagogičky Evy Gelányiovej siahajú deti s intelektovým nadaním po fantasy literatúre.

_„Je to ich svet, ich vnútorné bohatstvo,“_ hovorí. Vidí, že bežnú komunikáciu so spolužiakmi nezvládajú, ťažko si budujú priateľstvá a radšej utekajú medzi riadky.

_„Vysvetľujú mi to tak, že ich fascinuje veľkosť. Veľké veci. Ale nemali by byť skutočné. Preto im vyhovuje fantazijný svet, dystopické spoločenstvá, magickí tvorovia alebo dinosaury.“_

_„Každú knihu si zvyknem prečítať dvakrát,“_ pripúšťa Michal Stano. _„Prvýkrát ju prebehnem normálne a druhýkrát sa zameriavam na detaily, napríklad som zistil, že vo Fablehavene bola hlúposť. Hrdinovia boli na púšti a zrazu sa ocitli v zasnežených horách. Len preto, že sa to autorovi hodilo.“_

Keď príde do Mestskej knižnice školská trieda, najviac detí sa tlačí v oddelení encyklopédií. _„Hľadajú niečo o vesmíre, ten ich veľmi priťahuje, dievčatá si vyberajú aj chovateľské príručky o koňoch a psoch a chlapci encyklopédie zamerané na lietadlá, autá, históriu alebo geológiu a sopky. A samozrejme dinosaury, pre tie sme museli pred pár rokmi vytvoriť samostatnú policu,“_ hovorí Alexandra Ďuricová.

Slovenských autorov medzi obľúbenými titulmi takmer nenájdete, výnimkou by mohol byť Džínsový denník od Zuzky Šulajovej.

_„Mne knihy dávajú hlavne zážitok. Môžem sa pri nich uvoľniť a predstavovať si, že nie som v posteli, ale tam, kde sa odohráva dej,“_ vysvetľuje Michal Stano.
